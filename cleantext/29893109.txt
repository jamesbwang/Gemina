  Fødestuene utgjør en del av en differensiert og desentralisert fødselsomsorg i Norge. Hensikten med studien var å undersøke forekomst og karakteristika ved planlagte og ikke-planlagte fødestuefødsler og årsaker til overflytting samt resultater for mor og barn. I perioden 2008-10 ble et tilleggsskjema til rutinemeldingen til Medisinsk fødselsregister fortløpende utfylt av jordmor for 2 514 av i alt 2 556 ( 98,4 %) fødestuefødsler og for 220 fødsler som var planlagt i fødestue , men der fødselen foregikk andre steder. Data fra tilleggsskjema ble så koblet med rutinedata i Medisinsk fødselsregister og resultater fra fødestuefødsler sammenlignet med resultater fra en lavrisikofødepopulasjon i sykehus. Av de 2 514 fødestuefødslene var 2 320 ( 92,3 %) planlagt å foregå der , mens 194 ( 7,7 %) ikke var det. Ved planlagt fødestuefødsel ble totalt 6,9 % overflyttet til sykehus under fødsel , hvorav 19,5 % blant førstegangsfødende. Det var 0,4 % operative vaginale fødsler ved vanlige fødestuer , 3,5 % ved forsterkede fødestuer og 12,7 % ved fødsler overflyttet fra fødestue til sykehus. Blant barn født i fødestue hadde 0,6 % apgarskår < 7 ved 5 minutter , mot 1,0 % blant barn født i lavrisikosammenligningsgruppen i sykehus ( p = 0,04). Fødestuer bør rapportere resultater for alle som var selektert for å føde der , uansett om fødselen endte med å foregå i fødestuen eller andre steder.